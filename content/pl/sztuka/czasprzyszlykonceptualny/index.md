---
translationKey: czasprzyszlykonceptualny
date: 2025-06-30
featured: false
title: Czas Przyszły Konceptualny
slug: czasprzyszlykonceptualny
cover: /images/czasprzyszlykonceptualny/czasprzyszlykonceptualny_15.webp
description: Wystawa podsumowująca projekt badawczy o okolicach planowanego wielkiego lotniska
fulltitle: Czas Przyszły Konceptualny. CPK i okolice
year: 2025
elements: wystawa grupowa
institution: Pracownia Wschodnia
---

Wystawa _Czas Przyszły Konceptualny. CPK i okolice_ była podsumowaniem trwających kilka lat badań artystycznych. Pokaz miał miejsce w galerii Pracownia Wschodnia w Warszawie od 18 czerwca do 20 lipca 2025. Wspólnie z Małgorzatą Gurowską, Piotrem Puldzian Płucienniczakiem, Anną Siekierską i Agatą Szydłowską działałem w ramach kolektywu artystyczno-kuratorskiego prowadzącego badania i przygotowującego wystawę. Jednym z elementów projektu jest również publikacja _Czasoprzestrzenna Podróż Krajoznawcza. Okolice Baranowa_.

Fragment tekstu kuratorskiego:
> CPK to planowany, wielofunkcyjny węzeł transportowy, którego celem jest integracja różnych środków transportu: lotniczego, kolejowego i drogowego. Zlokalizowany jest w okolicach Baranowa, około czterdziestu kilometrów na zachód od Warszawy. Nasz projekt artystyczny jest czasoprzestrzenną eksploracją okolic CPK – powiatu grodziskiego, żyrardowskiego i sochaczewskiego – zarówno w odsłonie spekulatywnej, jak i ukazywanej przez realizm kapitalistyczny. Punktem wyjścia stał się obraz mazowieckich wsi w przededniu inwestycji. Ten senny krajobraz odsyła nas do opowieści z przeszłości i przyszłości, dokonanej i nie. Jej bohaterami i bohaterkami są: most z Radziejowic, wiadukt z Hipolitowa, komin z Mosznej, kleszcz i turzyca z Jaktorowa, tablica z Kasków, drogi wodne gminy Baranów, rzeka Pisia, fermy zwierzęce, pola ziemniaczane, drogi asfaltowe, autostrada A2, infrastruktura kolejowa, puszcza Jaktorowska, Wydmy Międzyborowskie, łąki baranowskie, park w Grodzisku, Bolimowski Park Krajobrazowy, Puszcza Mariańska.

Naszą metodologię opisałem w artykule [_Hiperlokalne badania artystyczne: Baranów / Centralny Port Komunikacyjny_](https://www.pismowidok.org/pl/archiwum/42-obrazy-fantastycznonaukowe-innosc/hiperlokalne-badania-artystyczne-baranowcentralny-port-komunikacyjny) opublikowanym w czasopiśmie „Widok. Teorie i Praktyki Kultury Wizualnej”. Na wystawie zaprezentowałem fotografie, pracę wideo i stworzoną wspólnie rzeźbę-instalację.

![Widok wystawy „Czas Przyszły Konceptualny. CPK i okolice”. Na białej ścianie widoczny jest tekst kuratorski, instalacja z kolorowymi wstążkami i fotografia w drewnianej ramie.](/images/czasprzyszlykonceptualny/czasprzyszlykonceptualny_01.webp)
![Fotografia przedstawia tablicę informacyjną stojącą wśród krzaków. Na jej powierzchni widoczna jest mapa okolic wsi Kaski, jednak obraz jest niewyraźny, wypłowiały.](/images/czasprzyszlykonceptualny/czasprzyszlykonceptualny_15.webp)
###### Kuba Maria Mazurkiewicz, _Tabula Rasa_, fotografia cyfrowa, 2021

Fotografia _Tabula Rasa_ przedstawia mapę stojącą obok kościoła we wsi Kaski. Promienie słońca pochłonęły zarys miejsc i pozostawiły pustą tablicę, na której może pojawić się lotnisko lub cokolwiek innego.

![Drewniana instalacja przypominająca częściwo byka lub tura, a częściowo most. Praca stoi w białym pomieszczeniu galeryjnym.](/images/czasprzyszlykonceptualny/czasprzyszlykonceptualny_04.webp)
###### Małgorzata Gurowska, Kuba Maria Mazurkiewicz, Anna Siekierska, _Ruina_, drewno, wkręty, farba akrylowa, 2025

Podczas jednej z wycieczek Karol Trammer pokazał nam nigdy niedokończony most Elektrycznej Kolei Dojazdowej w Radziejowicach-Parceli. Konstrukcja wiaduktu uderzyła nas nieodpartą zwierzęcością. Pracując nad instalacją szukaliśmy odpowiedzi na pytanie, co łączy ruinę inwestycyjną z ruiną gatunku – ostatnią turzycą. Drewno użyte do zbudowania Ruiny pochodzi z okolic Puszczy Jaktorowskiej.

{{< gallery >}}
![Zbliżenie na fragment instalacji, który wygląda jak zwierzęca noga z wielkim kopytem.](/images/czasprzyszlykonceptualny/czasprzyszlykonceptualny_06.webp)
![Drewniana instalacja przypominająca częściwo byka lub tura, a częściowo most. Praca stoi w białym pomieszczeniu galeryjnym.](/images/czasprzyszlykonceptualny/czasprzyszlykonceptualny_09.webp)
![Zbliżenie na fragment instalacji – drewniany element z żółtą wstążką.](/images/czasprzyszlykonceptualny/czasprzyszlykonceptualny_05.webp)
{{< /gallery >}}

{{< gallery >}}
![Ruiny betonowego mostu stojącego w krzakach nad rzeką Pisią.](/images/czasprzyszlykonceptualny/czasprzyszlykonceptualny_11.webp)
![Ruiny betonowego mostu stojącego w krzakach nad rzeką Pisią.](/images/czasprzyszlykonceptualny/czasprzyszlykonceptualny_12.webp)
![Ruiny betonowego mostu stojącego w krzakach nad rzeką Pisią.](/images/czasprzyszlykonceptualny/czasprzyszlykonceptualny_13.webp)
{{< /gallery >}}
###### Kuba Maria Mazurkiewicz, _Most na Pisi_, tryptyk, fotografia cyfrowa, 2024

Siła i Światło, spółka akcyjna zarejestrowana w 1918 roku, tuż po odzyskaniu przez Polskę niepodległości, działała w branży energetycznej, początkowo skupowała akcje elektrowni zarządzanych przez firmy dotychczasowych zaborców: Niemców i Austriaków. Spółka przejęła między innymi elektrownię w Pruszkowie, z której prąd zasilał jej późniejszą inwestycję – Elektryczną Kolej Dojazdową z Warszawy do Grodziska Mazowieckiego. W latach 30. XX wieku podjęto decyzję o wydłużeniu trasy EKD z Komorowa do Mszczonowa. Wykupiono grunty i rozpoczęto prace inżynieryjne – budowę nasypów, przepustów i mostów nad rzekami. Do dziś zachowały się ruiny w miejscowości Przeszkoda oraz najbardziej spektakularny most na Pisi Gągolinie w Radziejowicach-Parceli. Budowę wstrzymano z powodu wybuchu II wojny światowej i nigdy nie wznowiono.

![Kadr z pracy wideo wyświetlony na białej ścianie galeryjnej. Po lewej stronie widać fragment żółtego obrazu, po prawej fotografię w drewnianej ramie.](/images/czasprzyszlykonceptualny/czasprzyszlykonceptualny_16.webp)

Plan wybudowania wielkiego lotniska jest powodem burzliwej dyskusji polskiej opinii publicznej. Inwestycja infrastrukturalna stała się polem ideologicznej i emocjonalnej walki oraz powodem kolejnych podziałów wśród mieszkańców szerokich okolic CPK. Wzbudza euforię, dumę i nadzieję, ale również wściekłość, rozpacz i zwątpienie. Wideo _Cierpki Panegiryk. Krajanom!_ jest animowaną wersją wiersza pod tym samym tytułem. Przedstawia wrażeniowy zapis publicznej debaty o projekcie CPK.

{{< youtube K8w0zCa_bEg >}}
###### Kuba Maria Mazurkiewicz, _Cierpki Panegiryk. Krajanom!_, wideo w pętli, 4:55, 2025

Dokumentację fotograficzną wystawy przygotowała Paulina Mirowska z galerii Pracownia Wschodnia.

Jeśli interesują Cię wątki poruszone na wystawie możesz również przeczytać artykuł [_Porzucone place budowy okolic Baranowa. Wprowadzenie do teorii ruiny inwestycyjnej_](https://doi.org/10.52652/e.8.25.13), który napisałem wspólnie z Piotrem Puldzianem Płucienniczakiem.